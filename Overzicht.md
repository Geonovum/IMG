# Overzicht

## Naam en Acroniemen

IMGeluid – Dataspecificatie voor Centrale Voorziening Geluidgegevens (CVGG).

## Definitie

In de Centrale Voorziening Geluidgegevens (CVGG) worden de gegevens vastgelegd
die nodig zijn om de nieuwe geluidregelgeving binnen de Omgevingswet te
ondersteunen. Het informatiemodel Geluid zorgt ervoor dat alle gegevens die de
voorziening beschikbaar stelt eenduidig interpreteerbaar zijn en op een
standaard manier kunnen worden uitgewisseld met andere systemen.

## Beschrijving

### Centrale Voorziening Geluidgegevens

RIVM ontwikkelt in opdracht van het ministerie van Infrastructuur en Waterstaat
de Centrale Voorziening Geluidgegevens in het kader van het aanvullingsspoor
geluid. Het CVGG geeft een invulling aan wat in het Aanvullingsbesluit geluid
Omgevingswet het “geluidregister” wordt genoemd. De voorziening is een
voortzetting en uitbreiding van de geluidregisters die al bestaan voor
rijkswegen en hoofdspoor. In de voorziening moeten gegevens worden vastgelegd
over de geluidproductieplafonds, de basisgeluidemissies, de geluidbrongegevens
op basis waarvan deze zijn berekend, geluidaandachtsgebieden, monitoringswaarden
en gegevens ten behoeve van cumulatieberekeningen. Hierdoor zijn geluidgegevens
voor iedereen op één plaats, uniform en laagdrempelig beschikbaar. Dat zorgt
enerzijds voor transparantie over hoe waarden tot stand zijn gekomen. Daarnaast
moeten de geluidbrongegevens bij een geluidproductieplafond ook verplicht
gebruikt worden bij het berekenen van geluidbelasting. Deze gegevens kunnen dan
ook laagdrempelig worden verkregen uit de centrale voorziening.

### Informatiemodel Geluid

Om betekenisvolle en uniforme uitwisseling van geluidgegevens mogelijk te maken,
is in samenwerking met Geonovum een informatiemodel Geluid ontwikkeld. Dit
informatiemodel zorgt ervoor dat alle gegevens die de voorziening beschikbaar
stelt eenduidig interpreteerbaar zijn en op een standaard manier kunnen worden
uitgewisseld met andere systemen. De nadruk van het informatiemodel ligt op het
beschrijven van de gegevens die noodzakelijk zijn om akoestische berekeningen
uit te voeren. Hierdoor ontstaat een geluidspecifiek beeld van onder meer wegen,
spoorwegen en industrieterreinen.

IMGeluid is gemodelleerd conform de specificaties van het Metamodel Informatie
Modellering [[MIM]]. Voor de uitleg van betekenis van entiteiten binnen het
informatiemodel wordt verwezen naar [MIM hoofdstuk 2: Metamodel
Algemeen](https://docs.geostandaarden.nl/mim/mim/#metamodel-algemeen).

Binnen de scope van de CVGG vallen verschillende geluiddomeinen. Om technische
en informatiekundige redenen, zijn in de dataspecificatie deze domeinen
samengevoegd. De domeinen staan hieronder beschreven en hebben elk een apart
diagram binnen de dataspecificatie (zie [Hoofdstuk 4 Gegevensdefinitie](#cat)).
Deze diagrammen staan onder elkaar in paragraaf 4.0.

Niet ieder domein staat op hetzelfde hiërarchische niveau. Hiermee wordt bedoeld
dat sommige domeinen objecttypen nader detailleren, die op een generieke manier
in andere domeinen gedefinieerd zijn. Dit is gedaan om ervoor te zorgen dat
objecttypen niet redundant in de dataspecificatie hoeven worden opgenomen.

#### Uitgangspunten toegepast bij modelleren van IMGeluid

-   IMGeluid omschrijft de dataspecificatie voor het geluidregister. Een
    uitwissel/berichtenmodel kan hierop worden gebaseerd, maar valt niet binnen
    de scope van dit document.

-   IMGeluid is gemodelleerd conform het Metamodel Informatie Modellering
    (versie 1.1).

-   In de IMGeluid catalogus worden attribuutsoorten afkomstig uit een MIM
    Gegevensgroep aangegeven met een "-" voor de naam van de attribuutsoort.

-   In de IMGeluid catalogus worden openbare attribuutsoorten aangegeven met een
    "+" voor de naam van de attribuutsoort in de diagrammen.

-   IMGeluid is opgesteld in de Nederlandse taal.

-   IMGeluid hanteert de richlijnen van NEN3610:2011.

-   IMGeluid hanteert de richtlijnen van ISO19107.

-   IMGeluid ondersteunt de huidige werkprocessen en is niet bedoeld om die te
    harmoniseren. Wanneer vanuit gebruik de behoefte bestaat aan aanvullende
    informatie bovenop het wettelijke verplichte minimum, dan kan dat uit
    oogpunt van dienstverlening worden opgenomen.

#### Verplichte en optionele gegevens

In het IMGeluid is op een aantal manieren te zien welke gegevens verplicht
aangeleverd moeten worden, en welke optioneel (vrijwillig) zijn: ze mogen
aangeleverd worden, maar dat is niet verplicht.

Allereerst geldt dat de gegevens zijn ingedeeld in modules die overeen komen met
de verschillende geluiddomeinen: wegen, spoor, en industrie onder de regeling
voor geluidproductieplafonds; basisgeluidemissies; en cumulatieberekeningen.
Daarnaast zijn er algemene modules die gegevens definiëren die in verschillende
geluiddomeinen gebruikt worden. Daarbij worden ook vaak specifieke gegevens voor
dat specifieke geluiddomein toegevoegd. Bij het aanleveren van gegevens voor één
van deze geluiddomeinen hoeven gegevens uit andere geluiddomeinen niet te worden
geleverd.

Vervolgens is optionaliteit op objecttype niveau aangegeven. Een objecttype is
een klasse, een groep, van gelijksoortige objecten. Bijvoorbeeld het objecttype
`Geluidoverdrachtsobject` of het meer specifieke objecttype `Bodemvlak`.

In de regelgeving is vastgelegd welke geluidgegevens in het geluidregister
moeten staan. Daaronder vallen ook de zogenaamde geluidbrongegevens (bij
ministeriële regeling aangewezen gegevens, benodigd voor de bepaling van het
geluid vanwege een geluidbronsoort). Deze geluidbrongegevens zijn terug te
vinden onder "Geluidemissieobjecten" en "Geluidoverdrachtsobjecten". Deze
objecttypen zijn dan ook grotendeels verplicht. Naast de verplichte gegevens
kunnen bronhouders echter ook aanvullende optionele gegevens aanleveren. Deze
objecttypen zijn toegevoegd uit praktische overwegingen, maar hoeven niet bij
akoestisch onderzoek te worden gebruikt. In het informatiemodel valt te zien
welke geluidbrongegevens optioneel mogen worden aangeleverd aan de hand van een
oranje kader om het desbetreffende objecttype heen. Daarnaast kan op het niveau
van attribuutsoorten gekeken worden naar de kardinaliteit.

Elk objecttype heeft eigenschappen en relaties. In bovenstaand voorbeeld is
bijvoorbeeld `absorptiefractie` een eigenschap van `Bodemvlak`. Deze
eigenschappen noemen we attribuutsoort. Relaties zijn in dit voorbeeld niet te
zien maar worden in de diagrammen getoond als een pijl van het ene naar het
andere objecttype.

Zowel bij attribuutsoorten als bij relatiesoorten wordt aangegeven of dit
gegeven verplicht of optioneel is, en of het één of meer keer voor kan komen
binnen een object, door middel van de *kardinaliteit*, in de vorm van een
aanduiding tussen blokhaken.

-   `[1]` betekent: verplicht en mag maximaal één keer voorkomen. Deze
    kardinaliteit wordt meestal weggelaten. Als er bij een attribuutsoort of
    relatie niets is aangegeven tussen blokhaken, betekent dit `[1]`.

-   `[0..1]` betekent: optioneel en mag maximaal één keer voorkomen.

-   `[1..*]` betekent: verplicht en mag meer dan één keer voorkomen.

-   `[0..*]` betekent: optioneel en mag meer dan één keer voorkomen.

In het bovenstaande voorbeeld mogen dus de `hellingshoek` en `schermhoogte` van
elk `Geluidsschermdeel` worden weggelaten.

Het IMGeluid bestaat zoals in de vorige paragraaf is uitgelegd, uit een aantal
modules, waarvan sommige generieker (algemener) zijn en andere specifieker. Als
een objecttype in een algemener deel van IMGeluid optioneel is verklaard, dan
geldt dit ook in de specifiekere modules die gebruik maken van dit objecttype.
Met andere woorden, de kardinaliteit die een attribuutsoort of relatiesoort in
een generieke module van IMGeluid heeft, geldt ook voor de specifiekere modules.

Dit objecttype heeft een attribuutsoort `naam` met kardinaliteit `[0..1]`, dat
wil zeggen het is optioneel: het mag worden aangeleverd, maar het hoeft niet.

In het domein GPP Industrie is een objecttype GeluidbronIndustrie gedefinieerd
dat een specialisatie is van Geluidemissieobject. Als specialisatie erft het
alle eigenschappen van Geluidemissieobject, inclusief de attribuutsoort naam en
bijbehorende kardinaliteit. Ook in het domein GPP Industrie is de naam dus
optioneel.

Als iets in sommige gevallen wel, en in andere gevallen niet verplicht is, dan
is dit aangegeven in hoofdstuk 4 bij het desbetreffende gegeven onder het kopje
**Regels**.

Bij alle gegevens is aangegeven in hoofdstuk 4 dat `mogelijk geen waarde = Nee`.
Dit is een metagegeven dat conform MIM moet worden ingevuld. Het geeft aan of
het is toegestaan om een waarde weg te laten die formeel verplicht is, waarbij
dan moet worden aangegeven wat de reden is van het weglaten. Dit wordt voor
IMGeluid niet van belang geacht, maar moet wel worden ingevuld conform MIM.

#### Identificatie binnen het informatiemodel

Objecten worden in NEN3610 voorzien van een unieke identificatie: een NEN3610ID.
Het informatiemodel maakt ook gebruik van dergelijke identificaties. Een
NEN3610ID is opgebouwd uit drie delen: een namespace, lokaalID en versienummer.
De volgende richtlijnen gelden voor het vullen van het NEN3610ID voor
geluidgegevens:

De unieke code van de bronhouder is het KvK-nummer van de organisatie. De lengte
van de lokale identificatie staat toe dat bronhouders gebruik maken van
UUID's/GUID’s als identificatie. Een lokale identificatie kan de volgende
karakters bevatten: `{“A”… “Z”, “a”… “z”, “0”… “9”, “_”, “-”}`.

Het versienummer wordt in de CVGG gebruikt ten behoeve van formele historie. Als
een object in een aanlevering een gewijzigde versie is van een object in een
voorgaande levering, dan dient deze hetzelfde lokaalID te hebben, maar een hoger
versienummer. Versienummers zijn gehele getallen, die bij voorkeur starten met 1
en bij elke wijziging door de bronhouder dienen te worden opgehoogd met minimaal
1\. Het versienummer is verplicht, met uitzondering van de eerste versie van een
object dat wordt aangeleverd. Als een versienummer ontbreekt dan is dat dus ook
een indicatie dat er geen eerdere versies van het object zijn aangeleverd. Het
lokaalID is maximaal 255 karakters lang.

#### Authentieke gegevens

Voor invulling van het [MIM metagegegeven
Authentiek](https://geonovum.github.io/MIM-Werkomgeving/#authentieke-gegevens),
zal aan attributen het label `wettelijk kerngegeven` of `overig` worden
toegekend. Daar is voor gekozen omdat de CVGG geen basisregistratie is, maar wel
een grondslag heeft in de wet. Indien er voor een attribuutsoort binnen iedere
context een geluidbrongegeven is, wordt het label `wettelijk kerngegeven`
toegekend. Wanneer een attribuutsoort niet of alleen in een specifieke context
een geluidbrongegeven is, zal het label `overig` worden toegepast.

#### Validatie van attribuutwaardes

In IMGeluid heeft het uitgangspunt om met datatypes aan te sluiten op de
richtlijnen van de ISO19107 standaard, waarin geometrietypen zoals punt, lijn en
vlak gedefinieerd zijn. In sommige gevallen was het nodig om aanvullende eisen
te stellen. Deze eisen zijn gespecificeerd waar nodig op attribuutniveau in de
tabel met metagegevens.

#### Patroon/formeel patroon

Het MIM metagegeven “Patroon” geeft een nadere specificering van de toegestane
waardes binnen het opgegeven type in mens-leesbare tekst (zie [MIM
Patroon](https://geonovum.github.io/MIM-Werkomgeving/#metagegeven-patroon) voor
definitie). Vaak wordt een patroon gebruikt om aan te geven dat een getal niet
groter mag zijn dan een bepaalde waarde of dat er een maximum aantal decimalen
is toegestaan. Om dit te valideren zal de voorziening gebruik maken van de
machine-leesbare variant van dit patroon, het MIM metagegeven Formeel Patroon
(zie [MIM formeel
patroon](https://geonovum.github.io/MIM-Werkomgeving/#metagegeven-formeel-patroon)
voor definitie). Een formeel patroon is uitgedrukt als regular expression
(RegEx).

#### Meeteenheid

Er wordt geen gebruik gemaakt van het Type `Measure` waarbij het mogelijk is om
de meeteenheid op te geven. De meeteenheid zal daarom opgenomen worden in de
definitie van de attributen.

#### Regels

In bepaalde gevallen worden beperkingsregels (constraints) gebruikt. Deze geven
aan dat er aanvullende eisen zijn aan het voorkomen of de inhoud van gegevens.

Een mogelijke toepassing van regels is om te bepalen of een attribuutwaarde in
een specifieke situatie verplicht is. Dit kan ervoor zorgen dat attributen met
een multipliciteit van `[0..1]` wel verplicht zijn wanneer de condities uit de
regel geldig zijn. De voorziening zal zorgen voor een validatiesysteem dat kan
omgaan met regels, multipliciteit en patronen.

#### Hoogte en geometrie

In geluidmodellen is het bij het merendeel van de gemodelleerde objecten van
belang om de hoogte te weten. Voor alle objecttypen in IMGeluid is bepaald of de
hoogte van belang is en moet worden opgenomen.

Als de hoogte wordt opgenomen, gebeurt dit als onderdeel van de geometrie.
Coördinaten zijn een x,y en z waarde, waarbij de z-waarde de hoogte is t.o.v.
het Normaal Amsterdams Peil (NAP). Bij elk x,y-locatie is er maximaal één
z-waarde beschikbaar. Dat betekent dat tweedimensionale (2D) geometrieën zich in
een driedimensionale (3D) ruimte (x,y,z) bevinden maar dat de geometrieën
zichzelf of elkaar niet mogen overlappen in de horizontale projectie. Eigenlijk
is dit een 2,5D geometrie (zie
<https://www.geonovum.nl/over-geonovum/actueel/handreiking-geometrie-in-model-en-gml>),
maar voor de begrijpelijkheid en leesbaarheid noemen we dit binnen IMGeluid
3D-geometrie. Als de hoogte niet is opgenomen, spreken we van een 2D-geometrie.

In geluidmodellen is het bij het merendeel van de gemodelleerde objecten van
belang om de hoogte te weten. Voor alle objecttypen in IMGeluid is bepaald of de
hoogte van belang is en moet worden opgenomen.

Hoogte wordt in 3D geometrie opgenomen als derde coördinaat, de `z`, in elk
coördinatenpaar van de geometrie. In hoofdstuk 4 is bij elk objecttype dat een
geometrie als eigenschap heeft, bij deze eigenschap voorgeschreven of het om een
2D of 3D geometrie gaat.

Hoogte is bij 3D geometrieën aangegeven in meters. Afhankeljik van het
coordinaatsysteem is dit ten opzichte van NAP (in het geval van RD New) of ten
opzichte van de ellipsoid (in het geval van ETRS98). Zie ook de volgende
paragraaf voor uitleg over deze coördinaatsystemen. In sommige gevallen is het
van belang om daarnaast te weten wat de relatieve hoogte is van het object ten
opzichte van het maaiveld ter plaatse. Het IMGeluid maakt het mogelijk om deze
informatie op te nemen als een lijst van hoogtegetallen die correspondeert met
de lijst van coördinaten, i.e. voor elk coördinatenpaar (`x,y,z`) een getal dat
de relatieve hoogte uitdrukt. De lijst van hoogtegetallen moet even lang zijn
als de lijst met coördinatenparen, en dezelfde volgorde hanteren, zodat te zien
is welk relatieve hoogtegetal correspondeert met welk coördinatenpaar.

Indien nodig is het daarnaast mogelijk om aan te geven dat een object zwevend is
ten opzichte van het maaiveld.

In sommige gevallen is het relevant om te weten of een object uit een
geluidmodel links of rechts staat van een ander object, danwel voorover of
achterover helt. Dit soort aanduidingen zijn altijd relatief aan de richting van
de lijn die het object representeert. Het startpunt van een lijn is het eerste
coördinatenpaar van de lijn.

#### Coördinaatsystemen

Het IMGeluid ondersteunt zowel het ruimtelijk referentiesysteem RD New + NAP,
als ETRS89. RD New is een geprojecteerd CRS dat voor het laatst is herzien op 26
oktober 2019. Het is geschikt voor gebruik in Nederland, op land inclusief de
Waddenzee, de Waddeneilanden en 12 mijl uit de kust. RD New vervangt EPSG28991
(RD Oud). RD + NAP betekent dat wordt uitgegaan van Normaal Amsterdams Peil voor
de hoogte.

Coördinaten in ETRS89 worden vastgelegd in eenheden van decimale graden, waarbij
de waarde maximaal 8 decimalen achter de komma mag hebben. De hoogte wordt
uitgedrukt in meters t.o.v. ellipsoide. Coördinaten in RD New + NAP bestaan uit
x, y, en H (hoogte t.o.v. NAP, in geval van 3D) en worden vastgelegd in meters,
waarbij de waarde maximaal 2 decimalen achter de komma mag hebben. Zo nodig
wordt daarvoor afgerond, zodanig dat als het derde cijfer achter de komma de
waarde 1 t/m 4 bedraagt, het tweede cijfer achter de komma niet wijzigt en als
het derde cijfer achter de komma de waarde 5 t/m 9 bedraagt, het tweede cijfer
achter de komma met één wordt verhoogd, met mogelijk ook implicaties voor de
voorliggende cijfers, waarbij dezelfde regel geldt.

Het ruimtelijk referentiesysteem moet altijd expliciet zijn aangegeven door het
vermelden van de EPSG code. Toegestane EPSG codes zijn:

| Referentiesysteem | EPSG code    |
|-------------------|--------------|
| ETRS89 (2D)       | `EPSG:4258`  |
| ETRS89 (3D)       | `EPSG:4937`  |
| RD New (2D)       | `EPSG:28992` |
| RD New + NAP (3D) | `EPSG:7415`  |

#### Datum en tijd

Uitwisseling van datum en tijd objecten in het informatiemodel Geluid gebeurt
via GML. In de uitwisseling wordt geen tijdzone informatie meegegeven en wordt
altijd de in Nederland geldende tijdszone bedoeld.

## Normatieve referenties

De volgende documenten zijn gehanteerd bij de totstandkoming van dit document:

-   [Metamodel Informatie Modellering
    1.1](https://docs.geostandaarden.nl/mim/mim/)

-   [Raamwerk van geo-standaarden
    3.0](https://www.geonovum.nl/uploads/documents/Raamwerk%20Geo-Standaarden%20v3.0.pdf)

-   [NEN 3610:2011/A1:2016 Basismodel
    Geo-informatie](https://geonovum.github.io/bmgi/docs/#dataproductspecificatie-nl)

-   [[iso-19107-2003]] ISO19107: Geographic information – Spatial schema

-   RIVM: PSA Centrale Voorziening Geluidgegevens 1.04

-   Geconsolideerde versies Omgevingswet, AMvB's en Omgevingsregeling, versie
    december 2020

## Mapping met INSPIRE

Zoals genoemd in [hoofdstuk 2: Scope](#H02) komen de gegevens zoals gemodelleerd
in het informatiemodel Geluid onder de EU-richtlijn INSPIRE te vallen. Dit geldt
niet voor alle gegevens, maar voor een specifiek deel dat we in deze paragraaf
beschrijven.

Het [Geluidaandachtsgebied](#global_class_Algemeen_Geluidaandachtsgebied) valt
onder de INSPIRE-verplichting. De CVGG is hiervoor de authentieke bron. Het
INSPIRE thema waaronder het Geluidaandachtsgebied valt is [Area
Management](https://inspire.ec.europa.eu/theme/am).

Het informatiemodel Geluid is waar nodig afgestemd op INSPIRE om aan deze
verplichting te kunnen voldoen.

De mapping is als volgt:

| INSPIRE                                | IMGeluid                                                                  |
|----------------------------------------|---------------------------------------------------------------------------|
| ManagementRestrictionAndRegulationZone | Geluidaandachtsgebied                                                     |
| &nbsp;&nbsp;inspireId                  | identificatie (NEN3610ID)                                                 |
| &nbsp;&nbsp;geometry                   | geometrie                                                                 |
| &nbsp;&nbsp;zoneType                   | vaste waarde: `noise restriction zone`                                    |
| &nbsp;&nbsp;environmentalDomain        | vaste waarde: `noise`                                                     |
| &nbsp;&nbsp;designationPerdiod         | Unpopulated                                                               |
| &nbsp;&nbsp;competentAuthority         | Geluidgegevenscolectie.bronhouder                                         |
| &nbsp;&nbsp;beginLifespanVersion       | Geluidgegevenscollectie.tijdstipRegistratie                               |
| DocumentCitation                       | Documentverwijzing                                                        |
| &nbsp;&nbsp;name                       | naam                                                                      |
| &nbsp;&nbsp;date                       | datumInwerkingtreding                                                     |
| &nbsp;&nbsp;link                       | locatie                                                                   |
| &nbsp;&nbsp;specialisedZoneType        | geluidbronsoort                                                           |
| LegislationCitation                    | ontbreekt in IMGeluid, vaste verwijzing naar gerelateerde wet/regelgeving |
| &nbsp;&nbsp;level                      | vaste waarde: `national`                                                  |

## Algemene Termen en definities

Lijst van termen en definities die in deze beschrijving worden gehanteerd,
gesorteerd op alfabetische volgorde per domein.

### Geluiddomein

| **Term**                   | **Definitie**                                                                                                                                                                                                                                                                                                                                                |
|----------------------------|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| **Afschermende objecten**  | Ter verbetering van de kwaliteit van het milieu direct langs een weg of spoorweg geplaatste wallen en schermen.                                                                                                                                                                                                                                              |
| **Basisgeluidemissie**     | De geluidemissie in Lden (jaargemiddelde geluidemissie) in het referentiejaar, waarmee de geluidemissie in Lden in het monitoringsjaar vergeleken wordt. Basisgeluidemissies gelden voor gemeentewegen, waterschapswegen en lokaal spoor.                                                                                                                    |
| **Emissie**                | Directe of indirecte uitstoot, uit puntbronnen of diffuse bronnen, van stoffen, trillingen, warmte of geluid in de lucht, het water of de bodem behoort (bron: Omgevingswet).                                                                                                                                                                                |
| **Geluid**                 | Met het menselijk oor waarneembare luchttrillingen.                                                                                                                                                                                                                                                                                                          |
| **Geluidaandachtsgebied**  | Een geluidaandachtsgebied is een locatie langs een weg of spoorweg of rond een industrieterrein waarbinnen het geluid hoger kan zijn dan de standaardwaarde in Lden.                                                                                                                                                                                         |
| **Geluidbron**             | Een object in de fysieke leefomgeving dat geluid produceert. In de context van de aanvullingswet geluid wordt daarbij specifiek gesproken over wegen, spoorwegen, industrieterreinen met activiteiten die in aanzienlijke mate geluid kunnen veroorzaken, windturbines, luchthavens en schiet- of springterreinen.                                           |
| **Geluidbrongegevens**     | Bij ministeriële regeling aangewezen gegevens, benodigd voor de vaststelling van het geluid vanwege een geluidbronsoort                                                                                                                                                                                                                                      |
| **Geluidbronsoort**        | Het geheel van geluidbronnen, bestaande uit: gemeentewegen; lokale spoorwegen die door provinciale staten zijn aangewezen; lokale spoorwegen die niet door provinciale staten zijn aangewezen; provinciale wegen; waterschapswegen; rijkswegen; hoofdspoorwegen; of industrieterreinen;                                                                      |
| **Geluidproductieplafond** | Een geluidproductieplafond geeft de maximaal toegestane geluidproductie weer op een vast fictief punt (geluidreferentiepunt) op korte afstand van de geluidbron. Geluidproductieplafonds worden gedefinieerd voor rijksinfra (rijkswegen, spoor), provinciale wegen, lokale spoorwegen waarvoor de provincie het bevoegd gezag heeft, en industrieterreinen. |
| **Geluidreferentiepunt**   | Locatie waar een geluidproductieplafond van toepassing is.                                                                                                                                                                                                                                                                                                   |
| **Gemeenteweg**            | Weg in beheer bij een gemeente.                                                                                                                                                                                                                                                                                                                              |
| **Grenswaarde**            | Een grens waarvan alleen bij uitzondering en alleen in aangegeven gevallen (zoals bij “zwaarwegende belangen”) kan worden afgeweken. (bron: NvT Omgevingsregeling geluid).                                                                                                                                                                                   |
| **Lden**                   | De Lden (Engels: Level day-evening-night) is een Europese maat om de geluidsbelasting door omgevingslawaai over een hele dag uit te drukken. ([Bron](https://nl.wikipedia.org/wiki/Lden))                                                                                                                                                                    |
| **Plafondcorrectiewaarde** | Getal waarmee de geluidemissie wordt vermeerderd met betrekking tot een daarbij aangegeven gedeelte van een weg of spoorweg ten behoeve van het bepalen van de geluidproductie dan wel de geluidsbelasting.                                                                                                                                                  |
| **Provinciale weg**        | Weg in beheer bij een provincie.                                                                                                                                                                                                                                                                                                                             |
| **Rijksweg**               | Weg in beheer bij het Rijk.                                                                                                                                                                                                                                                                                                                                  |
| **Rijstrook**              | Strook van de rijbaan van een weg, welke voldoende plaats biedt aan een enkele rij rijdende motorvoertuigen op meer dan drie wielen, of, indien door middel van markering een bredere strook als rijstrook is aangegeven, die strook.                                                                                                                        |
| **Spoorweg**               | Weg bestemd voor verkeer over spoorstaven of geleiderails.                                                                                                                                                                                                                                                                                                   |
| **Standaardwaarde**        | De standaardwaarde voor geluid vertegenwoordigt een “geaccepteerd geluidniveau”: als aan de standaardwaarde voldaan wordt, is geen nadere afweging of besluitvorming nodig (tenzij bevoegd gezag hier meer specifieke regels voor heeft gespecificeerd).                                                                                                     |
| **Waterschapsweg**         | Weg in beheer bij een waterschap.                                                                                                                                                                                                                                                                                                                            |

### Informatiemodeldomein

| **Termen**                       | **Definities**                                                                                                                                                                                                             |
|----------------------------------|----------------------------------------------------------------------------------------------------------------------------------------------------------------------------------------------------------------------------|
| **Annotatie**                    | Elke toevoeging op een kaartbeeld voor verduidelijking                                                                                                                                                                     |
| **Applicatieschema**             | Informatiemodel dat gegevens beschrijft die worden gebruikt door een of meer applicaties.                                                                                                                                  |
| **Relatie**                      | Semantische relatie tussen twee of meer geo-objecten die samenhang tussen hun instanties weergeeft.                                                                                                                        |
| **Attribuutsoort**               | Kenmerk van een geo-object.                                                                                                                                                                                                |
| **Attribuutwaarde**              | Waarde die een attribuutsoort aanneemt.                                                                                                                                                                                    |
| **Coördinaat**                   | Getal in een sequentie van n getallen om de positie van een punt in een n-dimensionale ruimte te bepalen.                                                                                                                  |
| **Coördinaatreferentiesysteem**  | Coördinaatsysteem dat aan een object is gerelateerd door een datum.                                                                                                                                                        |
| **Coördinaatsysteem**            | Set van wiskundige regels voor het toekennen van coördinaten aan punten.                                                                                                                                                   |
| **Datatype**                     | Een beschrijving van de structuur waaraan een waarde, oftewel de data zelf, aan moet voldoen.                                                                                                                              |
| **Diepte**                       | Afstand van een punt tot een gekozen referentievlak neerwaarts gemeten langs een lijn welke loodrecht op dat referentievlak staat.                                                                                         |
| **Domeinmodel**                  | Formele definitie van een subset van objecten, attributen, relaties en regels in een bepaald domein.                                                                                                                       |
| **Geo-informatie**               | Informatie met een directe of indirecte referentie naar een plaats ten opzichte van de aarde (bijvoorbeeld ten opzichte van het aardoppervlak) OPMERKING: Geo-informatie is synoniem aan geografische informatie.          |
| **Geo-object**                   | Abstractie van een fenomeen in de werkelijkheid dat direct of indirect is geassocieerd met een locatie relatief ten opzichte van de aarde. (bijvoorbeeld ten opzichte van het aardoppervlak)                               |
| **Georeferentie**                | Locatie van een ruimtelijk object vastgelegd in een ruimtelijk referentiesysteem.                                                                                                                                          |
| **Informatiemodel**              | Formele definitie van objecten, attributen, relaties en regels in een bepaald domein. OPMERKING: Domein is in dit verband: een kennisgebied of activiteit gekarakteriseerd door een verzameling van concepten en begrippen |
| **Instantie**                    | Benoemd, identificeerbaar object uit een objecttype.                                                                                                                                                                       |
| **Keuze**                        | Een keuze tussen twee attribuutsoorten zoals bedoeld in het MIM.                                                                                                                                                           |
| **Label**                        | Tekst of getal dat een eigenschap omschrijft of kwantificeert en als annotatie op een kaartbeeld wordt afgebeeld                                                                                                           |
| **Namespace**                    | Collectie van namen die in XML documenten gebruikt worden als objecttype- en attribuutsoortnamen OPMERKING: Een namespace wordt geïdentificeerd door een URI.                                                              |
| **Objecttype**                   | Verzameling van objecten met dezelfde eigenschappen. OPMERKING: Ook wel feature class genoemd.                                                                                                                             |
| **Rasterformaat**                | Representatie van beeld middel een gewoonlijk rechthoekig patroon van parallelle lijnen.                                                                                                                                   |
| **Registratie**                  | Op nationaal niveau geïdentificeerde en erkende gegevensverzameling. OPMERKING: Een basisregistratie is een registratie.                                                                                                   |
| **Representatie**                | Inhoudelijk vastleggen van de werkelijkheid. OPMERKING: Het informatiemodel is een representatie van de werkelijkheid.                                                                                                     |
| **Ruimtelijk referentiesysteem** | Model (systeem) voor identificatie van een positie (locatie) in de werkelijkheid OPMERKING: Identificatie van een positie kan door coördinaten (directe locatie) en door geografische identificatoren (indirecte locatie). |
| **Vectorformaat**                | Representatie van geometrie middels geometrische primitieven.                                                                                                                                                              |
| **Waardelijst**                  | Lijst van waarden.                                                                                                                                                                                                         |
| **Werkelijkheid**                | Beeld van de echte of hypothetische wereld die alles van belang omvat.                                                                                                                                                     |
|                                  |                                                                                                                                                                                                                            |

## Algemene Symbolen en afkortingen

Lijst van afkortingen en acroniemen die worden gehanteerd in deze
dataspecificatie.

| **Afkortingen** | **Betekenissen**                                      |
|-----------------|-------------------------------------------------------|
| **AREG**        | Aanvullingsregeling geluid (Omgevingsregeling geluid) |
| **BAG**         | Basisregistratie Adressen en Gebouwen                 |
| **BGE**         | Basisgeluidemissie                                    |
| **CVGG**        | Centrale Voorziening Geluidgegevens                   |
| **GML**         | Geography Markup Language                             |
| **GPP**         | Geluidproductieplafond                                |
| **INSPIRE**     | Infrastructure for Spatial Information in Europe      |
| **MIM**         | Metamodel Informatie Modellering                      |
| **RIVM**        | Rijksinstituut voor Volksgezondheid en Milieu         |
| **UML**         | Unified Modeling Language                             |
| **WFS**         | Web Feature Service                                   |
| **XML**         | Extensible Markup Language                            |

## Gegevensuitwisseling met GML

Om op basis van het informatiemodel Geluid gegevens te kunnen uitwisselen, is
een XML application schema afgeleid, volgende de methode zola beschreven in de
[Geography Markup
Language](https://www.geonovum.nl/geo-standaarden/geography-markup-language-gml)
(GML) standaard, het standaard uitwisselingsformaat voor geografische bestanden.

Het GML applicatie schema behorend bij deze versie van de standaard is het
schema dat is te vinden in:
https://register.geostandaarden.nl/gmlapplicatieschema/img/1.1.0/

Dit schema maakt gebruik van versie 3.2.2 van het GML schema. (Let op: om
historische redenen staat het 3.2.2 schema van GML in een folder met de naam
3.2.1 echter het schema van IMGeluid is gebaseerd op versie 3.2.2 van de
standaard.

Het GML application schema is uit het informatiemodel Geluid afgeleid conform
[[ISO19118-2011]] en annex E van de GML standaard [[gml]].
