# Terugkoppeling op reacties op de standaard

## Tekstuele zaken en voorbeelden
*Betreft: Tekstuele fouten, verkeerde verwijzingen in de tekst, onduidelijkheden en fouten in de presentatie etc.*

Dit betreft ca. 15,24% van de reacties. Deze ‘kleine’ issues leiden niet tot wijzigingen in de standaard, wel tot verbetering van de leesbaarheid en begrijpelijkheid.

## Onduidelijkheden
Een aantal reacties ging over onduidelijkheden in het informatiemodel, die leidden tot interpretatieverschillen en vragen bij lezers. Op de punten die werden aangegeven hebben we de tekst zo veel mogelijk verduidelijkt. De belangrijkste punten waren:

- Onduidelijkheden in het informatiemodel rondom hoogte van objecten. Dit is nu verduidelijkt in zowel hoofdstuk 3 waarin het informatiemodel inhoudelijk wordt toegelicht, als in hoofdstuk 5 bij de beschrijving van de individuele objecttypen. 
- Onduidelijkheden rondom het al dan niet verplicht zijn van gegevens. Dit is nu verduidelijkt in hoofdstuk 3 waarin het informatiemodel inhoudelijk wordt toegelicht.

## Inhoudelijke reacties
Dit gaat om zaken als de afstemming op andere standaarden, het al dan niet verplicht zijn van individuele gegevens en het toegestane waardenbereik van een gegeven. Deze hebben we stuk voor stuk bekeken en al dan niet gehonoreerd. De belangrijkste inhoudelijke punten lichten we hieronder toe. 

### Inhoudelijke reacties over de AREG
Een significant deel van de reacties betreft niet zozeer het informatiemodel Geluid, maar de inhoud van de Aanvullingsregeling Geluid (AREG). Dit was het geval bij alle reacties over het onderwerp luchtvaart, het merendeel van de reacties over lokaal spoor, en een deel van de overige reacties. Het ging hierbij voor een deel om vragen om verduidelijking, maar onder de reacties waren ook verzoeken tot uitbreiding van het informatiemodel. Het informatiemodel Geluid volgt echter inhoudelijk dat wat in de AREG bepaald is. Omdat het informatiemodel volgend is, kan het geen wijzigingen of aanvullingen op de AREG bevatten. De AREG zou eerst moeten worden aangepast voordat het informatiemodel deze aanpassing kan overnemen. De reacties die hierom vragen zijn daarom voor het informatiemodel buiten scope geplaatst.

### Afstemming op INSPIRE standaarden
INSPIRE is Europese regelgeving die de uitwisseling van gegevens over de leefomgeving binnen Europa vereenvoudigt. De Europese richtlijn is in 2009 verankerd in de Nederlandse wet en regelgeving. Ook gegevens over omgevingsgeluid vallen onder INSPIRE. Uit consultatiereacties werd duidelijk dat een deel van de gegevens die in het CVGG worden opgenomen, onder INSPIRE vallen, maar nog niet volledig voldeden aan de eisen die INSPIRE stelt aan de inhoud. Concreet gaat het om de geluidaandachtsgebieden: deze vallen onder het INSPIRE thema Gebiedsbeheer. Dit heeft tot een aanpassing geleid in het domein Algemeen van het IMGeluid om te zorgen dat verwijzingen naar besluiten en andere documenten alle gegevens bevatten die door INSPIRE vereist zijn.

Daarnaast is aandacht gevraagd voor nieuwe informatiemodellen die momenteel worden opgesteld in het kader van de Richtlijn Omgevingslawaai en die worden afgestemd op INSPIRE. Het gaat daarbij om wegdelen, spoordelen en geluidscontouren. Voor dit punt is nog nadere afstemming en onderzoek nodig. Geluidcontouren zijn in de context van IMGeluid mogelijk andere objecten dan de geluidcontouren voor de richtlijn Omgveingslawaai. Ook hebben wijzigingen rondom geluidcontouren impact op de AREG en kunnen daarom niet in deze fase worden doorgevoerd in het IMGeluid. 

### Afstemming op BGT standaarden
Het IMGeluid heeft wat betreft fysieke objecten, die een rol spelen in de emissie of overdracht van geluid, een duidelijk raakvlak met de Basisregistratie Grootschalige Topografie (BGT). Enkele inconsistenties in naamgeving van gegevens en in toelichtende teksten bij IMGeluid gegevens, waarbij verwezen wordt naar de BGT, zijn gecorrigeerd. Het IMGeluid is niet verregaand geharmoniseerd met de BGT standaarden, omdat het in IMGeluid gaat om een op akoestische toepassingen toegespitst gebruik van fysieke objecten. 

### Aanpassing domein structuur IMGeluid
In de consultatieversie zijn de objecttypen van IMGeluid gestructureerd binnen verschillende domeinen. Deze indeling was bruikbaar om het lezen van het IMGeluid voor consultatiedeelnemers en ontwikkeling van het IMGeluid makkelijker te maken. Om validatie aan de hand van de GML schema's makkelijker te maken voor het bouwteam van het geluidregister, moest deze structuur worden aangepast. De structuur van de GML schema's wordt namelijk direct afgeleid uit die van het IMGeluid. Om deze reden worden in nieuwere versies van het IMGeluid geen domein structurering van objecttypen meer gehanteerd.
