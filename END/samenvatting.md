Aanleiding
==========

Aanleiding voor dit document was de wens van IenW/DLCE om het IMGeluid uit te
breiden met een onderdeel voor geluidbelastingkaarten, ter voorbereiding op een
mogelijke uitbreiding van de Centrale voorziening geluidgegevens (CVGG). Dit
betreft een uitbreiding die niet noodzakelijk is voor het in werking kunnen
treden van de Omgevingswet, met nieuwe geluidregels, maar die wel de volgende
ronde van geluidbelastingkaarten kan ondersteunen, waarbij een nieuw datamodel
door de EU verplicht wordt gesteld, evenals het voldoen aan de Europese
richtlijn INSPIRE. Geluidbelastingkaarten moeten elke vijf jaar worden opgesteld
door het rijk, provincies en een deel van de gemeenten. Dit komt voort uit de
Europese richtlijn omgevingslawaai. De volgende ronde vindt plaats in 2022, met
geluidgegevens over het kalenderjaar 2021. Gedurende het project is gebleken dat
het beter bij de behoefte van de opdrachtgever past om een Conceptueel
Informatiemodel op te stellen, dat kan dienen als basis voor enerzijds het
gebruik van het nieuwe END-datamodel door betrokken partijen, en anderzijds
eventuele uitbreidingen van het IMG, die naar verwachting beperkt of niet nodig
zullen zijn.

Om de geluidbelastingkaarten te kunnen maken, worden er tussen verschillende
overheden geluidbrongegevens uitgewisseld en worden bewerkingen op de gegevens
uitgevoerd. Deze informatiestromen van geluidbrongegevens moeten in kaart worden
gebracht. Wanneer dit nodig is om de gegevensuitwisseling optimaal te
ondersteunen, krijgen deze geluidbrongegevens een plek binnen het IMGeluid. Dit
document omvat een verslag van de gedurende het project opgehaalde informatie en
omschrijft de informatiestromen. In het Conceptueel Informatiemodel
Geluidbelasting geeft ook een overzicht van waar relevante informatie voor het
maken van een geluidbelastingkaart vandaan kan worden gehaald.

Scope
=====

**Doel van dit document:** *De samenhang tussen informatiestromen met betrekking
op het opstellen en rapporteren van geluidbelastingkaarten in kaart brengen.*

In scope van dit document is:

-   Een analyse van informatiestromen tussen de verschillende overheden die een
    rol spelen bij de aanlevering van geluidbelastingkaarten ten behoeve van de
    richtlijn omgevingslawaai.

-   Wanneer er in het algemeen over geluidbelastingkaarten wordt gesproken in
    dit document, wordt gedoeld op de geluidbelastingkaarten en â€“ tabellen zoals
    bedoeld in de richtlijn omgevingslawaai.

-   Een analyse van de informatiestromen voor de bewerkingsstappen
    (berekeningen, samenvoegen).

-   Een samenvatting van het END Datamodel en de verschillen met de bestaande
    formats, waarbij ook de link wordt uitgelegd met INSPIRE.

-   Een omschrijving van de huidige en toekomstige situatie.

-   Een omschrijving van een conceptueel model geluidbelasting dat inzicht geeft
    in informatiestromen en de rol en herkomst van geluidgegevens met betrekking
    op geluidbelastingkaarten en -tabellen.

-   Actieplannen vallen buiten de scope.
